---
inFeed: true
hasPage: true
inNav: false
inLanguage: null
starred: false
keywords: []
description: ''
datePublished: '2016-01-27T13:59:04.120Z'
dateModified: '2016-01-27T13:58:46.504Z'
title: Kulttuuri söi verkkopalvelusi aamupalaksi
author: []
authors: []
publisher:
  name: null
  domain: null
  url: null
  favicon: null
sourcePath: _posts/2016-01-27-kulttuuri-soi-verkkopalvelusi-aamupalaksi.md
published: true
url: kulttuuri-soi-verkkopalvelusi-aamupalaksi/index.html
_type: Article

---
> Kuka haluat olla? Miten haluat palvella? Kenet haluat saavuttaa? Miten määrittelet onnistumisen? Miten tämä vaikuttaa liikevaihtoon? Mitä mittaat konversioasteella? Miksi verkkopalvelusi on olemassa?

![](https://the-grid-user-content.s3-us-west-2.amazonaws.com/b8868b9d-b355-463b-8c76-e16698399aa6.jpg)

Kysymyksiä, joihin jokaisella verkkopalveluhankkeella on valmis vastaus, eikö vain? Valitettavasti ei. Olen ollut mukana isoissa ja pienissä verkkopalvelu- ja verkkokauppaprojekteissa, suunnitteluworkshopeissa ja konseptoinneissa. Aitoja liiketoiminnallisia tavoitteita miettineitä asiakkaita olen kuitenkin kohdannut aivan liian harvoin.

Tämä on ongelma, sillä vastaukset otsikon kysymyksiin ovat perustelu - ja ehkä ainoa oikeutus - verkkopalvelun olemassaololle. Joku kärjisti joskus, että yrityksen olemassaolon oikeutus on tuottaa voittoa omistajilleen. Verkkopalvelun olemassaolon oikeutus on vastata sille asetettuihin tavoitteisiin. Ilman tavoitteita ja suunnitelmaa niiden saavuttamiseksi saadaan aikaan vain verkkosivusto, joka on vanhentunut jo syntyessään. Siltä puuttuu olemassaolon oikeutus. Kerrataan vielä.

> Ilman tavoitteita ja suunnitelmaa niiden saavuttamiseksi saadaan aikaan vain verkkosivusto, jolta puuttuu olemassaolon oikeutus.

Harva yritys tekee myyntiä suunnitelmatta ja ilman tavoitteita. Useimmilla on määritelty tavoitteet markkinoinnille. Tuotannolle. Projektitoiminnalle. Jopa taloushallinnon prosesseille on selkeämmät tavoitteet ja mittarit kuin verkkoliiketoiminnalle.

Digitaalinen murros on kuitenkin väistämätön tosiasia ja siihen on suhtauduttava erittäin disruptiivisena. Graigslist, iPhone, verkkokauppa.com, Amazon, e-kirja, expedia, gps-navigaattorit -- kaikki ovet muokanneet oman markkina-alueensa kokonaan uudeksi. Digitalisoituminen on iso uhka, mutta vielä isompi mahdollisuus. Uhka kääntyy mahdollisuudeksi miettimällä, miten digitalisoitumisen kautta voidaan kehittää, uudistaa ja luoda uutta liiketoimintaa.

> Digitaalisuus osaksi strategiaa

Verkkoliiketoiminnassa kummittelee käsite digistrategia. Voi olla, että tämä on syyllinen siihen että verkkopalveluilla ei ole tavoitteita. Miksi digi on irrallaan yrityksen muusta strategiasta? Yritys ei tarvitse digistrategiaa, vaan yrityksen strategia tarvitsee digitaalisuuden. Strategian pitää vastata siihen, miten digitalisoitumista lähestytään ja mikä on yrityksen tavoite verkossa, sähköisessä liiketoiminnassa. Strategiseksi linjaukseksi ei 2012 enää myöskään riitä "mennään verkkoon". Ei ole riittänyt kymmeneen vuoteen.

Kun digitalisoitumisen suuntaviivat on määritelty strategiassa, on verkkopalveluhankkeillekin huomattavasti helpompi määritellä tavoitteet ja mittarit. Tässä kannattaa pyytää apua ellei itsellä ole aiempaa vahvaa kokemusta ja näkemystä verkoliiketoiminnan tavoitteiden asettamisesta, niiden seuraamisesta ja toimenpiteiden suunnittelusta.

On myös relevantti strateginen valinta antaa verkkoliiketoiminnan kehittäminen yhteistyökumppanin hoidettavaksi, mikäli omat resurssit eivät anna myöden. Silloinkaan liiketoimintavastuuta ei voi ulkoistaa, joten verkkoliiketoiminnan kehityksen ohjaamisessa ja suunnittelussa on oltava tiivis liitos muun liiketoiminnan ylätason ohjaukseen. Voisi jopa sanoa, että mitä suuremman roolin antaa strategiselle kumppanille, sitä tiiviimpi yhteistyösuhteen on oltava onnistuneen lopputuloksen varmistamiseksi.

> What's for breakfast?

Panu Luukko siteerasi Druckeria Solita Meeting Pointissa puhuessaan johtamisesta. Että kulttuuri syö strategiaa aamumuroiksi. Vaikka Panu ja Peter eivät ihan sitä tarkoittaneetkaan, yrityksen digitalisoituvalla kulttuurilla tulee kova nälkä, jos digitalisoituminen ei ole mukana strategiassa. Aamupala on päivän tärkein ateria, ja irrallista digistrategianpoikasta kulttuuri ei taida viitsiä edes pureskella.

Varmista siis, että strategiasi määrää oikean suunnan sähköiselle liiketoiminnalle. Varmista myös, että verkkopalvelusi tavoitteet on määritelty tämän suunnan mukaisiksi. Ennen kaikkea varmista, että verkkopalvelullasi on tavoitteet. Ilman tavoitteita et voi mitata etkä kehittää. Kulttuuristasi tulee Putousta.

_Kirjoitus on julkaistu alunperin lokakuussa 2012 [Solitan][0] blogissa._

[0]: http://www.solita.fi/